<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<center><body>
    <style>
        body {font-family: Arial, sans-serif;}
        header, footer {background: #333; color: white; text-align: center;}
        nav {background: #444; text-align: center;}
        nav a {color: white; text-decoration: none; display: inline-block;}
        nav a:hover {text-decoration: underline;}
        main {background: #f5f5f5;}
        .car {background: white;}
    </style>
    <header>
        <h1>პალიასტომის ტბა</h1>
    </header>
    <section>
        <img src="dji-0389-1.jpg" alt="პალიატომის ტბა">
    </section>
    <section>
        <p>თუკი კოლხეთის ეროვნულ პარკს სტუმრობთ, ვიზიტი აუცილებლად პალიასტომიტ ტბით უნდა დაიწყოთ. ტბა შავი ზღვის სანაპირო ზოლში, კოლხეთის დაბლობზე მდებარეობს და ფართობით (18.2 კმ2) საქართველოს ტბებს შორის სიდიდით მესამე ადგილი უჭირავს.

            პალიასტომის ტბა იკვებება წვიმის წყლითა და შენაკადებით. მას ერთვის მდინარე ფიჩორი და აქედან გამოედინება მდინარე კაპარჭინა. გაზაფხულზე ზაფხულსა და შემოდგომაზე წყლის დონე მატულობს, ზამთარში კი - მცირდება. წყალი თბილია ივლის-აგვისტოში (25,1°C), იანვარში (5,2 °C) - ცივი. ძლიერი ქარების გამო ტბაზე ხშირად ჰომოთერმიაა და ცივ ზამთარში ყინულნაპირისი ჩნდება.
            
            პალიასტომის ტბის სახელი ბერძნული წარმოშობისაა და ‘’ძველ ნაპირს’’ ნიშნავს.
            
            მისი ნაპირებიდან დიდი სანახაობა გელით ლელქაშის მაღალი გაუვალი რაყების, მეორადი ნოტიო მდელოებისა და სამეფო გვიმრების ხშირი საფარის სახით. ტბის უკეთ აღსაქმელად კოლხეთის ეროვნულ პარკში ვიზიტისას შეგიძლიათ სანაოსნო ტურით ისარგებლოთ.
            
            შეიძლება არც იცოდეთ, მაგრამ ოდესღაც პალიასტომის ტბა შავ ზღვას ეკუთვნოდა. შემდეგ გამოეყო მას და ტბად იქცა. დროთა განმავლობაში კი იგი როგორც ზღვის უბე ამოივსო და ზღვასთან კავშირი გაწყდა. 1924 წელს ტბის სამხრეთ-დასავლეთი ნაპირიდან გაიყვანეს არხი და პირდაპირ შეუერთეს ზღვას, ხოლო 1933 წლის დეკემბერში ძლიერი ზვირთცემის შედეგად არხი გაფართოვდა და სრუტე გაჩნდა. წყალი მლაშეა და თევზების ნაირსახეობითაა მდიდარი.
            
            ტბის შესახებ ლეგენდაც არსებობს, რომლის შესახებ მოხსენებული აქვს ეგნატე ნინოშვილს 1891 წლის მოთხრობაში „პალიასტომის ტბა“:
            
            „ახლა რომ ტბაა, იმ ადგილას თურმე ხმელეთი იყო. ზედ ხალხი იდგა და იმ ხალხს პავლიას ტომს ეძახდნენ. ერთ დღეს ხმელეთმა ძირს დაიწია, ერთ ადგილას მიწა გაირღვა, უცბად წყალი ამოვარდა დედამიწიდან და მთელი სოფელი დაფარა. აქაური ხალხი და ყოველი სულდგმული დაიღრჩო. გადარჩენილა მხოლოდ ერთი დიაკვანი, რომელმაც გაიტაცა მთავარანგელოზის ხატი, აიტანა ჯუმათის მთაზე და იქ შემდეგ ამ ხატს ეკლესია აუშენეს. ეს დიაკონიც, გვარად დარჩია, დეკანოზად დააყენეს“
            
            </p>
    </section>
</body></center>
</html>